# Database-Design
## Descrizione della realtà di interesse 
La principale fonte istituzionale di dati sui migranti irregolari arrivati in Italia è il Ministero dell’Interno. Quotidianamente il Viminale pubblica il cruscotto statistico giornaliero, in cui viene riportato il numero di migranti sbarcati nel nostro paese da inizio anno, il confronto con la stessa data degli anni precedenti e la distinzione per Paese di origine dei migranti. Altri dati che possono facilmente essere reperiti sul sito del ministero sono quelli relativi alle richieste di asilo. In particolare, appaiono di attualità dati e informazioni circa i rifugiati politici o di guerra. Rispetto agli arrivi, un’altra fonte autorevole da considerare è l’UNHCR che tiene traccia dei flussi in tutte le principali rotte mediterranee. Ai fini del presente elaborato è di interesse il seguente articolo relativo allo status di rifugiato e l’identità politica dell’accoglienza di Stefano Celentano https://www.questionegiustizia.it/rivista/articolo/lo-status-dirifugiato-e-l-identita-politica-dell-accoglienza_534.php, come altra documentazione di natura anche giuridica facilmente reperibile in rete. Anche in relazione ai recenti fatti relativi all’invasione della Russia in Ucraina, è di interesse la realizzazione di una base di dati che consenta ai familiari, amici e conoscenti di ottenere informazioni relative ai cittadini ucraini (e non solo) che sono scappati dall’Ucraina (e non solo) e si sono rifugiati in luoghi, paesi, centri di accoglienza, ecc. In particolare, sono di interesse informazioni circa: 
- Anagrafica del rifugiato e persone con cui è fuggito, località di partenza, mezzi utilizzati, percorso, soste e paese o località target. 
- Con riferimento alla località target, l’informazione da memorizzare può essere presente a diversi livelli di dettaglio e di verità. Ovvero, circa la descrizione della località di arrivo e sosta, questa può essere nota con notevole precisione fino ad arrivare a fornire il numero civico e l’interno, nonché eventualmente la famiglia che ospita il rifugiato, mentre in altri casi questa è nota solo in maniera approssimativa, ad esempio si conosce soltanto la Nazione che ospita il rifugiato, o la regione, la provincia, la città, l’ente, ecc; circa il livello di verità, questa è determinata da chi ha fornito l’informazione relativa al target in cui si trova il rifugiato: l’informazione può essere inserita direttamente dal rifugiato che intende far sapere alla comunità il suo stato, il suo viaggio, il suo rifugio, ecc. ; oppure da un’organizzazione o ente; oppure da persone che hanno informazioni (anche approssimate) in tal senso. 
- Rispetto alle persone (o organizzazioni) che hanno fornito informazioni circa la località in cui si trova il rifugiato, è di interesse memorizzare le generalità e altri dati, oltre all’eventuale legame con la persona censita. Il livello di relazione può essere quello di un semplice conoscente (ad esempio una persona che ha visto partire il rifugiato, piuttosto che ha viaggiato per un tratto insieme, ecc.) fino ad un familiare che eventualmente è con il rifugiato. Esempi di possibili variazioni: il database può essere specializzato rispetto alla descrizione del rifugiato e del percorso eseguito, nonché ad una dettagliata descrizione degli eventi che hanno determinato la partenza e quelli rilevanti verificatisi durante il viaggio; oppure maggiormente specializzato rispetto alle persone e organizzazioni che forniscono informazioni circa il rifugiato e il suo viaggio. In alternativa alla banca dati dei rifugiati, è possibile articolare un’analoga banca dati (con le dovute modifiche) per gli immigrati clandestini che tipicamente vengono censiti nei centri di accoglienza.

## Analisi della realtà di interesse 

L’obiettivo è di progettare una base di dati per memorizzare le informazioni relative al processo di integrazione dei rifugiati, realizzato tramite la promozione di progetti, con lo scopo di offrire la struttura alloggiativa, dei servizi e dei corsi. Si suppone di trattare un database gestito dall’UE e utilizzato da applicazioni web per gli enti locali e per i visitatori con funzioni differenti. 
Ai fini di un’accurata descrizione del processo sociale di interesse, è rilevante individuare il contesto culturale e professionale di un rifugiato, del quale si intende memorizzare il nome, il cognome, la data di nascita, il Paese di provenienza, la religione professata, l’eventuale titolo di studio, l’eventuale qualifica professionale, le lingue parlate, l’eventuale vulnerabilità (minore non accompagnato, disabile, donna in gravidanza), le edizioni dei progetti cui partecipa e ha partecipato. Si suppone che il rifugiato, essendo stato già accolto nella fase precedente a quella di interesse, sia in possesso di un documento d’identità. 
Agli enti locali possono essere assegnati dei progetti di integrazione per i rifugiati. Per ciascun ente è necessario memorizzare il codice fiscale, la denominazione, il numero di telefono, la mail, la sede con nazione, città e i progetti assegnati.
Per ciascun progetto si intende memorizzare il codice identificativo assegnato dall’UE, il titolo, l’ambito di interesse, l’area territoriale, l’ente responsabile. Inoltre, i progetti possono essere ordinari o adatti all’integrazione di rifugiati con vulnerabilità (minore non accompagnato, disabile, donna in gravidanza). È possibile avere diverse edizioni del progetto, con una data di inizio e fine e il numero dei partecipanti. Ciascuna edizione del progetto deve disporre di una struttura alloggiativa per ospitare i rifugiati partecipanti e può offrire servizi o corsi. Si suppone che il rifugiato che partecipa ad un’edizione di progetto usufruisca dei servizi e corsi proposti in quell’edizione di progetto.
Per la struttura si intende memorizzare il cis (codice identificativo di struttura), il nome, l’indirizzo, la capienza, se offre ospitalità per i disabili, se possiede una mensa. 
Per un servizio si intende memorizzare il codice identificativo assegnato dall’UE, la tipologia, l’attività, se è individuale, il luogo dove si svolge.
Per un corso si intende memorizzare il codice identificativo assegnato dall’UE, la descrizione, la durata in ore, la materia, l’eventuale qualifica conseguita, se viene rilasciato un attestato o meno, il luogo dove si svolge.
È bene sottolineare che un rifugiato, in un certo istante di tempo, può partecipare ad una sola edizione di progetto, assegnato a un solo ente. Gli stessi servizi e corsi possono essere offerti in diverse edizioni di progetti.
Per la specializzazione descritta, si intende tralasciare la descrizione dei dettagli relativi al viaggio del rifugiato (tappe, persone con cui è fuggito, dettagli sulla località d’arrivo), ponendo invece l’accento sulla fase successiva all’arrivo, quindi relativa all’integrazione.
